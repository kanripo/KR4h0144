# -*- mode: mandoku-view; -*-
#+TITLE: 御訂全金詩增補中州集
#+DATE: 2015-08-25 00:41:55.474509
#+PROPERTY: ID KR4h0144
#+PROPERTY: BASEEDITION WYG    
#+PROPERTY: JUAN 卷七十一
<pb:KR4h0144_WYG_073-1a>¶
　欽定四庫全書¶
御訂全金詩增補中州集卷七十一¶
　　元好問九¶
　　　楊祕監馬圖¶
　大青小青天馬姿楊侯房星非畫師忽見奚官記前事¶
　東華馳道晚凉時¶
　　　竹溪夢遊圖¶
　意外荒寒下筆親經營慘淡似詩人何時萬頃風烟裏¶
<pb:KR4h0144_WYG_073-1b>¶
　白髮刁騷一幅巾¶
　　　樂正卿餉酒¶
　宿酲未解渴生塵驚見王𢎞餉酒人獨恨文書困佳客¶
　不來同醉五更春¶
　　　王都尉山水¶
　平林漠漠數峯閒詩在巖姿隱顯間自是秦樓畫睂手¶
　不能辛苦作荆闗¶
　　　贈絶藝杜生¶
<pb:KR4h0144_WYG_073-2a>¶
迢迢離思入哀絃非撥非彈有别傳解作江南斷腸曲¶
新聲休數李龜年¶
　　趙大年秋溪戲鴨二首¶
寒沙折葦浙江灣詩在波痕滅沒間前日扁舟人老矣¶
却從圖畫羡君閒¶
畫家朱粉不到處淡墨自覺天機深賣酒壚邊見崔白¶
王孫真有五湖心(米元章畫史趙昌王友崔/白但可為酒家遮牆壁耳)¶
　　自題二首¶
<pb:KR4h0144_WYG_073-2b>¶
共笑詩人太瘦生誰從慘淡得經營千秋萬古廻文錦¶
只許蘇娘讀得成¶
千首新詩百首文藜羮不糝日欣欣鏡中自照心語口¶
後世何須揚子雲¶
　　北歸經朝歌感寓三首¶
南來山勢漸坡陀蕩蕩川涂接大河馬上哦詩無好語¶
聊從白塔記朝歌¶
黄屋何曾土作階禍基休指九層臺書生不見千秋後¶
<pb:KR4h0144_WYG_073-3a>¶
枉為君王泣玉杯¶
墨翟區區不近情廻車曾此避虛名采薇唯有西山老¶
不逐時人信武成¶
　　内黄道中楚王廟荆公有誰合軍中稱亞父却須¶
　　推讓内黄兒之句因為范增解嘲¶
一怒屠城一説留書生剛為范增羞軍中老子闗何事¶
付與兒曹調沐猴¶
　　題蘇氏寳章¶
<pb:KR4h0144_WYG_073-3b>¶
二老風流有典刑諸郎蘭玉映階庭峩嵋寳氣千年在¶
未數陳家聚德星(長公忠義似顔平原次公冲澹似林/西湖故字畫有不期合而合者最後)¶
(數帖所謂蘇氏三/虎叔黨為最怒耳)¶
　　劉氏明逺庵三首¶
豪氣元龍百尺樓功名塲上早抽頭路人不識閒居士¶
袖手雍容活兩州¶
世間無物礙虛空宴坐經行一體同老眼不應隨境轉¶
江山元只在胸中¶
<pb:KR4h0144_WYG_073-4a>¶
落落雲間晚照開上方别有妙髙臺栽花種栁明年了¶
拄杖敲門日日來¶
　　題李庭訓所藏雅集圗二首¶
萬古文章有至公百年奎璧照河東衣冠忽見明昌筆¶
更覺昇平是夢中¶
景星丹鳳一千年合着丹青與世傳誰畫風流王李郝¶
大河南望淚如川(王謂仲澤李謂/長源郝謂仲純)¶
　　馬坊冷大師清真道院二首¶
<pb:KR4h0144_WYG_073-4b>¶
水際茅齋星散居白雲閒伴五溪魚茂林修竹山如畫¶
蘸碧軒中恐不如¶
靜中人境兩翛然我亦因君有靜縁已約青山來枕上¶
水亭風榭看明年¶
　　惠崇獐猿圖¶
月嘯烟呼本不羣筆頭同是一溪雲野情山態令人羡¶
世路機闗不似君¶
　　寄史同年二首¶
<pb:KR4h0144_WYG_073-5a>¶
情話通宵慰别離殷勤釀酒趂花期沁南只道梅花早¶
猶較歸程十日遲¶
相君許送買山錢晚嵗隣居定有縁一樹梅花一罇酒¶
知君東望亦悽然¶
　　宋周臣生子三首¶
試手君家助喜詩秋風丹桂長新枝昻霄聳壑他年見¶
木月同宫記此時(木月同宫五星家謂人/以此時生者長必貴)¶
玉季金昆世共賢天將文筆付家傳清新未要梅花賦¶
<pb:KR4h0144_WYG_073-5b>¶
射虎留看第二篇(鄉先生宋濟川/以射虎詩著名)¶
雛鳳來時鶴卵成兩兒前後不多爭阿寧解語應須道¶
猶是渠家百日兄¶
　　乞酒示皇甫季貞¶
醉頭慵舉睡昬昬夢裏青旗雪擁門枕上一杯風味好¶
糟牀何處得茶渾¶
　　李白騎驢圖¶
八表神遊下筆難畫師胸次自酸寒風流五鳳樓前客¶
<pb:KR4h0144_WYG_073-6a>¶
枉作襄陽雪裏看¶
　　許由擲瓢圖¶
不知黄屋不知堯喧寂何心計一瓢我是許由初不爾¶
只將盛酒杖頭挑¶
　　九月晦日¶
松楸千里動悲哀説道回家早晚回九月忽驚今日盡¶
滿城風散紙錢灰¶
　　雜著¶
<pb:KR4h0144_WYG_073-6b>¶
燒錢芻狗不能神一色貂裘繡帽新好箇路傍官堠子¶
經年端坐看行人¶
　　送窮¶
送君君去欲何之暫去還來也不辭但媿苦無相贈物¶
栁船輕似去年時¶
　　即事¶
四長東州貢姓名阿茶能誦木蘭行元家近日添新喜¶
掌上寧兒玉刻成(寧兒叔開小字阿/茶第四女字叔閉)¶
<pb:KR4h0144_WYG_073-7a>¶
　　侯相公所藏雲溪圖曾命賦詩三首但記其一云¶
　　祖道東門未有涯田君方駕入宫車秪應千古狼¶
　　溪路人説山中宰相家相公以體重不任歩趨詔¶
　　許駕小車至朝殿外門故予詩及之北渡後往東¶
　　平路經雲溪因為之賦¶
黄山圖子翰林詩千里東州有所思前日相公門下客¶
國亡家破獨來時¶
　　陳德元竹石二首¶
<pb:KR4h0144_WYG_073-7b>¶
一片春雲雨未乾兩枝新緑倚髙寒瘦龍不見金書字¶
試就宣和石譜看¶
萬石綱船出太湖九州膏血一時枯阿誰種下中原禍¶
猶自昻藏入畫圖¶
　　同漕司諸人賦紅棃花二首¶
棃花曾比太真妃别有風流一段竒白雪為肌玉為骨¶
淡妝濃抹總相宜¶
瓊枝玉蘂靜年芳智疋何人與㸃妝可道海棠羞欲死¶
<pb:KR4h0144_WYG_073-8a>¶
能紅能白更能香¶
　　呉子賢樗庵二首¶
人道樗形百醜全我知造物向君偏世間正有明堂柱¶
偃蹇風霜得幾年¶
廣莫初無匠石過一丘一壑奈君何世間正有明堂柱¶
春草輸贏較幾多¶
　　太乙蓮舟圖三首為濟源奉先老師賦(老師吾/宗盟)¶
泠泠風外列僊臞琢玉羊欣定不如六合空明一蓮葉¶
<pb:KR4h0144_WYG_073-8b>¶
更須遮眼要文書(仙人在蓮/葉臥看書)¶
仙人寧得此婆娑亡奈丹青狡猾何我與太虛同一體¶
也無蓮葉也無波¶
太乙青藜出漢年明窓開巻一欣然憑君莫問題詩客¶
不是韓駒第二篇¶
　　遊天壇雜詩八首¶
只願長城没徹頭豈知蒸土更堪憂秦人若見千年後¶
抱杵臨洮老死休(避秦/溝)¶
<pb:KR4h0144_WYG_073-9a>¶
仙貓聲在洞中聞憑仗兒童一問君同向燕家䑛丹鼎¶
不隨鷄犬上青雲(仙貓洞是日兒子叔儀呼貓應者/土人傳燕家鷄犬升天貓獨不去)¶
諸峯羅列擁朝臺落日行雲一望開絶似泰山山上看¶
分明齊嶺是徂徠¶
空翠霏烟海浪深鼇頭鵬背半浮沉不知脚底山多少¶
還盡平生未足心¶
道民終不忘天台姓字依然在蜜崖為問松臺千嵗鶴¶
白雲何處不歸來(近嵗盧氏蜜崖人迹不及處有題字/云道民天台司馬承禎過松臺即白)¶
<pb:KR4h0144_WYG_073-9b>¶
(雲老/葬地)¶
仙人龍蹻玉為鞭石穴留書世不傳弱水蓬萊三萬里¶
青山今古幾何年(近年人有得司馬先生石穴/所藏丹經予獲觀於山陽)¶
風期身後復身前一讀丹華似有縁八表神遊吾豈敢¶
或能揺筆賦垂天¶
擬着茅齋北斗平殘年細讀洗心經詩成應被盧仝笑¶
曾見青山養伯齡(盧仝送伯齡出山云伯齡不厭山山/不養伯齡予以旱當出山故自戲云)¶
(北斗平在/天壇之後)¶
<pb:KR4h0144_WYG_073-10a>¶
　　初發潞州¶
潞州住久似并州身去心留不自繇白塔亭亭三十里¶
漳河東畔幾回頭¶
　　雜詩六首道中作¶
䑕肝蟲臂復何辭坎止流行亦有時已被呉中喚傖父¶
却來河朔作炎兒¶
隆州兵騎往來衝客路灰郊更向東大似天敎浣塵土¶
數程都在水聲中¶
<pb:KR4h0144_WYG_073-10b>¶
懸崖飛瀑駭初經白玉雙龍擊迅霆却恨暑天行過速¶
不曾赤脚踏清泠¶
黄華北下馬陵南佛屋燒殘有石龕想是故鄉行欲近¶
粥麋渾覺水泉甘¶
莊休通蔽互相妨鄉社情親豈易忘司命果能還舊觀¶
髑髏端合羡侯王¶
鄉闗白日照青天徒歩歸來亦可憐袖裏新詩一千首¶
不愁錦繡裹山川¶
<pb:KR4h0144_WYG_073-11a>¶
　　初挈家還讀書山雜詩二首¶
并州一别三千里滄海横流二十年休道不蒙稽古力¶
幾家兒女得安全¶
乞得田園自在身不成還更入紅塵只愁六月河堤上¶
髙栁清風睡殺人¶
　　贈羅友卿三首¶
一般華木各榮枯筦庫區區亦仕途前日江東羅給事¶
只今城裏范萊蕪¶
<pb:KR4h0144_WYG_073-11b>¶
不離城市得幽棲未要坊名改碧雞種下五株桃樹子¶
本無心學浣花溪¶
閒中日月病中身寂寞相求有幾人莫怪門前可羅雀¶
詩家所得是清貧¶
　　又解嘲二首¶
鴈後花前日月閒頗思罇酒慰愁顔憑君細數東州客¶
誰在花花緑緑間¶
詩卷親來酒醆疎朝吟竹隱暮南湖袖中新句知多少¶
<pb:KR4h0144_WYG_073-12a>¶
坡谷前頭敢道無¶
　　為衍聖孔公題張公佐湘江春早圖二首張自書¶
　　云涂水張公佐畫時年八十一先大夫嘗題公佐¶
　　畫有雲靜洞庭秋寺月雨昬湘浦夜船燈之句因¶
　　及之¶
郭熙畫筆老益壯未比并州九十翁想是江南春夢裏¶
水村曾見酒旗風¶
黄陵祠下雨如繩老筆題詩想舊曾今日圖間見晴景¶
<pb:KR4h0144_WYG_073-12b>¶
依然愁絶夜船燈¶
　　渾源望湖川見百葉杏花二首¶
四月山泉凍未開東君纔為挽春廻多情丹杏知人意¶
留著雙華待我來¶
兒時憶向西溪廟丹杏曾看百葉花今日山中見雙朶¶
自憐顦顇老天涯(陵川西溪二仙廟有/百葉杏兩株在殿前)¶
　　代州門外南樓二首¶
東洛西秦往復廻幾番風雨與塵埃家山最與南樓近¶
<pb:KR4h0144_WYG_073-13a>¶
三十三年恰再來¶
汀樹微茫岸草青滹河四月水泠泠鳳山可是生來巧¶
堪與南樓作臥屏¶
　　以玉連環為吕仲賢壽¶
玉環何意兩相連環取無窮玉取堅願得主人如此物¶
吕翁他日作囘僊¶
　　劉壽之買南中山水畫障上有朱文公元晦淳熙¶
　　甲辰中春所題五言得於太原酒家¶
<pb:KR4h0144_WYG_073-13b>¶
蜀山青翠楚山滄愛玩除敎寳繪堂且道中州誰具眼¶
晦庵詩挂酒家墻¶
　　紫微劉尊師所畫山水横披四首(劉時年/八十六)¶
納納溪橋逗晚風水村山郭往來通馬蹄踏遍黄塵路¶
畫裏初逢避俗翁¶
胸次江山老更竒太初元氣入淋漓仙翁不是人間客¶
俗筆休將比郭熙(溪橋/獨歩)¶
瓦盆濁酒憶同傾鄉社豐年有笑聲世外華胥誰復夢¶
<pb:KR4h0144_WYG_073-14a>¶
且從圖畫看升平(江亭/會飲)¶
筆頭雲景性中天誰似仙舟有靜縁只合此間添此老¶
脱巾和月弄江烟(秋江/待渡)¶
　　東山四首¶
半欲天隂半欲晴層巒疊巘各分明去年風雪無多景¶
看盡東山是此行¶
自笑平生被眼謾看山只向畫中看天公老筆無今古¶
枉着千金買范寛¶
<pb:KR4h0144_WYG_073-14b>¶
錦里春光風馬牛鳥飛不到太湖秋一丘一壑都堪老¶
且具神山烟景休¶
馬水横陳聖阜前滹沱陂堰逺相連魚多只説牛家滙¶
何處秋風有釣船(牛家滙在/神山下)¶
　　曉起¶
鬢毛衰䬃病凌兢暫入紅塵倦不勝學似玉山樵客了¶
八年流落醉騰騰(予痛飲至是八年/故用韓致光此句)¶
　　追録乙未八月十七日莘縣夢中所得¶
<pb:KR4h0144_WYG_073-15a>¶
夢裏哦詩信口成分明濟水道中行夢廻真到哦詩處¶
滿馬西風雲月清¶
　　感興四首¶
夢中驚見白頭新信口成篇却自神天上近來詩價重¶
一聫直欲換青春(後二句夢/中所得)¶
詩印髙提敎外禪幾人針芥得心傳并州未是風流減¶
五百年中一樂天¶
廓達靈光見太初眼中無復野狐書詩家闗捩知多少¶
<pb:KR4h0144_WYG_073-15b>¶
一鑰拈來便有餘¶
好句端如緑綺琴靜中窺見古人心陽春不比皇華曲¶
未要千人作賞音¶
　　從孫顯卿覓平定小山¶
愛殺熙春萬玉峯綱船廻首太湖空一拳秀碧烟霞了¶
早晚東山入袖中¶
　　墨竹扇頭¶
嫩香新粉玉交加小筆風流自一家只欠雪溪王處士¶
<pb:KR4h0144_WYG_073-16a>¶
醉來肝肺出枯槎¶
　　王希古乞言¶
支幹空虛不救貧素衣空染洛陽塵一龜早晚搘牀了¶
袖手風簾閲市人¶
　　龍門公墨竹風烟夕翠二首¶
渭川東望水雲寛雨潤烟濃下筆難今日龍門圗上看¶
蕭郎只合老荒寒¶
烟梢露葉捲秋山揮灑縱横意自閒莫問筆頭龍未化¶
<pb:KR4h0144_WYG_073-16b>¶
看看霖雨滿人間¶
　　從希顔覓篤耨香二首(追録/)¶
緑洋竒品賽濃梅永憶薰爐試淺灰尤物也知人愛惜¶
簾篩風動只縈回¶
自倚詩情合得消暮寒新火覺無聊懸知受用無多在¶
試往新詩乞斷瓢¶
　　戲贈栁花¶
誰擘輕綿亂眼飄不教翠紐綴長條只愁更作浮萍了¶
<pb:KR4h0144_WYG_073-17a>¶
風捲波衝去轉遙¶
　　喬夫人墨竹二首¶
萬葉千梢下筆難一枝新緑儘髙寒不知霧閣雲窓晚¶
幾就扶疎月影看¶
只待驚雷起蟄龍忽從女手散春風渭川雲水三千頃¶
悟在香巖一擊中(夫人參洞/山禪有省)¶
　　醉貓圖二首何尊師畫宣和内府物¶
窟邊癡坐費工夫側輥横眠却自如料得仙師曾細看¶
<pb:KR4h0144_WYG_073-17b>¶
牡丹花下日斜初¶
飲罷雞蘇樂有餘花隂真是小華胥但敎殺䑕如丘了¶
四脚撩天一任渠¶
　　藥山道中¶
石岸人家玉一灣樹林水鳥靜中閒此中未是無佳句¶
只欠詩人一往還¶
　　善應寺五首¶
平岡囘合盡桑麻百&KR0412;清泉兩岸花更得青山作重複¶
<pb:KR4h0144_WYG_073-18a>¶
武陵何處覓仙家¶
石潭髙樹映寒藤閒有沙鷗靜有僧總愛山陽竹林好¶
七賢來了更誰曾¶
夕陽人影臥平橋倦客登臨不自聊且放游魚覓歸宿¶
爭敎白鷺逞風標¶
山中魚鳥夙相親問舍求田有主人自讀舊題還自笑¶
七年鞍馬只紅塵(前題善應寺壁有紅塵鞍/馬幾時休之句又七年矣)¶
困不成眠百感生田家燈火夜深明無因洗耳風沙底¶
<pb:KR4h0144_WYG_073-18b>¶
枉費潺潺落枕聲¶
　　摘𤓰圖二首樗軒家物¶
四摘空留抱蔓詩阿婆真作木腸兒履霜只説琴心苦¶
不見房陵道上時¶
髙鳥長憂挂網羅如庵日月共消磨憑君莫話前朝事¶
比似黄臺摘更多¶
　　黄華峪五絶句¶
樹經凍雨半青黄山入髙秋老更蒼且就同游盡佳客¶
<pb:KR4h0144_WYG_073-19a>¶
不妨五日未重陽¶
紅葉黄花風露清比來春色不多爭秋山却也堪人恨¶
白與髙歡作錦城¶
萬古飛流瀉不供枉教噴薄困魚龍謫仙剰有銀河句¶
不道香爐更一峯¶
天漢何因有蚌胎無窮氷雹落懸崖只愁駞背糢糊錦¶
翻倒龍宫復此來¶
乞得三泉住不成風沙鞍馬負平生故山定己移文了¶
<pb:KR4h0144_WYG_073-19b>¶
又被黄華識姓名¶
　　七賢堂¶
水上盤陀不見人烟中白露玉無塵竹林未恨風流減¶
負殺共城麴米春(是日有餉名/酒獨酌水邊)¶
　　峽口食鯿魚有感¶
無奈微雲疎雨何孟公詩律費硏磨憑君莫愛襄陽好¶
縮項鯿魚刺鯁多¶
　　簡之畫松風圖為修端卿賦二首¶
<pb:KR4h0144_WYG_073-20a>¶
董元老筆鬱盤盤萬壑蒼雲復此看絶似鳳凰山下路¶
秋風無際海波寒¶
新亭相泣血沾襟一日神州見陸沉好就崆峒山叟問¶
醉眠春晝果河心¶
　　秋江待渡横披¶
物外琴尊合往還爭敎俗駕㸃溪山畫師果識閒中趣¶
只作横舟落照間¶
　　贈答要襄叔二首¶
<pb:KR4h0144_WYG_073-20b>¶
長洲連日逺相迎展讀新詩眼倍明鄧下舊人多念我¶
感君兼有故鄉情¶
文擬邳侯下筆難韜春一讀不知寒名家未覺風流減¶
洗眼青雲看阿端(襄叔之先人擬下邳侯傳作竇韜春/以賦火焙又其兒子小字端平方就)¶
(學/)¶
　　贈修端卿張去華韓君傑三人六首¶
姓字舊熟相知新三子皆我眼中人洛西荒山有此客¶
酒光灔灔梅花春¶
<pb:KR4h0144_WYG_073-21a>¶
去華手中倒樹㮶亦要筆力挽千鈞知君辦作南山豹¶
霧雨七日蔚成文¶
掃地焚香樂有餘情知怏怏米鹽書枉敎棄擲泥塗了¶
緑髮修郎玉不如¶
古來馬隊非講肆韓生頗似周生勤舉家都無擔石粟¶
老氣仍有垂天雲¶
中庸胡公隔天壤(寳臣近/日客死)大木失望工師來明堂老手¶
李明府我知此公無棄材(謂李順/陽吉甫)¶
<pb:KR4h0144_WYG_073-21b>¶
乳虎守穴子可探斫頭不屈貧所甘異時三客俱焰焰¶
人倫東國吾無慚¶
　　秋江曉發圖¶
百轉羊腸挽不前旃車轆轆共流年畫圖羡殺扁舟好¶
萬里清江萬里天¶
　　題山亭會飲圖二首¶
女几樵人塞上詞(劉景/𤣥號)溪南老子坐中詩因君喚起山¶
亭夢好似三鄉共醉時¶
<pb:KR4h0144_WYG_073-22a>¶
曾將心事許烟霞酒榼書囊便是家前日山亭亭上客¶
而今鞍馬老風沙¶
　　洛陽衛良臣以星圖見貺漫賦三詩為謝¶
敗筆成丘死不神侯門書巻欲誰親鰥鰥魚目漫漫夜¶
盼到明星老却人¶
參旂亦自遇災年横被狐星射右肩牽牛只有榰機石¶
送與天公折聘錢¶
西虎東龍總伏雌老蟇却是可憐兒星圖何物堪相報¶
<pb:KR4h0144_WYG_073-22b>¶
藉用盧仝月蝕詩¶
　　題鷺鷥敗荷扇頭¶
荷經凍雨緑全枯葦到窮秋影亦疎為問風標兩公子¶
此中能有幾多魚¶
　　西山樓為王仲理賦二首¶
天日晴明四望開樓中舒嘯亦悠哉䦨干十萬人家裏¶
只有青山入眼來¶
拄笏西山老騎曹朝來爽氣與秋髙休將人物輕題品¶
<pb:KR4h0144_WYG_073-23a>¶
湖海元龍興未豪¶
　　樂天不能忘情圖二首¶
得便宜是落便宜木石癡兒自不知就使此情忘不得¶
可能長在老頭皮¶
芙蓉脂肉紫霞漿别是仙家煖老方只枉栁枝𢬵不得¶
忘情一馬亦何妨¶
　　燕省掾屬張彦通舉釋菜之廢典仁卿以詩美之¶
　　亦賦二詩¶
<pb:KR4h0144_WYG_073-23b>¶
一奠區區入詠歌請㸔文治竟如何李侯落筆非無意¶
告朔羊存得已多¶
一日新儀見泮宫共驚綿蕝有遺風他州亦可燕中比¶
只枉今無百彦通¶
　　采菊圖二首¶
信口成篇底用才淵明此意亦悠哉枉敎詩景分留在¶
百繞斜川覓不來¶
夢裏烟霞卜四隣爭敎晚節傍風塵詩成應被南山笑¶
<pb:KR4h0144_WYG_073-24a>¶
誰是東籬采菊人¶
　　無塵亭二首¶
霧廓雲開病未能波流草靡亦何曾胸中自有西風扇¶
身外休論有髮僧¶
日日門前車馬喧玉壺氷簟酒如川亭中剰有題詩客¶
獨欠雲間李謫仙(時仁卿尚/未到燕)¶
　　李廣道寫真二首¶
華髮蕭蕭玉鍊顔一篇秋水想髙閒須知八表神遊客¶
<pb:KR4h0144_WYG_073-24b>¶
不在披裘擁絮間¶
擁絮披裘動數千肉身那得盡飛仙𤣥門此老留敎在¶
滄海横流未必然¶
　　錢過庭烟溪獨釣圖二首¶
鞍馬風沙萬里身眼明驚見楚江春緑蓑衣底𤣥真子¶
不解吟詩亦可人¶
小景風流二百年典刑來自米家船詩人無復承平舊¶
重為遺音一慨然(畫學米元章楚山/清曉故有上句)¶
<pb:KR4h0144_WYG_073-25a>¶
　　蒼崖逺渚圖二首¶
深谷髙林自一天紅塵無路近風烟兩椽茅屋平生了¶
況是清溪有釣船¶
竹帛功名一筆無殘年那復計榮枯青山未得攜家去¶
惆悵題詩是畫圖¶
　　三士醉樂圖¶
依樣胡盧畫不成三家兒女日交兵瓦盆一醉糊塗了¶
比似髙談却較爭¶
<pb:KR4h0144_WYG_073-25b>¶
　　鄉郡雜詩三首(余家自五代以後自汝州遷平定/宋末又自平定遷於忻故文字中)¶
　　(以平定/為鄉郡)¶
百年喬木鬱蒼蒼耆老風流趙與楊為向榆闗使君道¶
郡中合有二賢堂(楊吏部之美臯落/人閒閒曾守此郡)¶
神仙官府在瀛州何意閒閒得此留莫笑山城小於斗¶
他州誰有湧雲樓(樓閒閒/所建)¶
故鄉飛鳥亦裴徊更覓何鄉養不才見説陽泉好春色¶
野夫乘興欲東來¶
<pb:KR4h0144_WYG_073-26a>¶
　　宗人明道老師澹軒二首¶
潞人澹社有來源濟水分流到澹軒莫問軒中賔與主¶
一家同是潞州元¶
淡中無味着鹹酸老口年多不受謾流外已曾增一董¶
不妨傳法到黄冠¶
　　題商夢卿家晦道堂圖二首¶
松亭竹閣數家村通德仍餘舊里門喬木未須論巨室¶
青衫今(一作/誰)有讀書孫¶
<pb:KR4h0144_WYG_073-26b>¶
東國人門幾百年素風纔到此公傳卷中甚欲題詩句¶
慚愧韋家祖德篇¶
　　商正叔隴山行役圖二首¶
隴坂經行十過春也隨風土變真淳呉山&KR0648;水不必畫¶
留在秦音已可人¶
夢中陳迹畫中詩前日行人鬢已絲我亦寒亭往來客¶
因君還寄出闗詩¶
　　息軒秋江捕魚圖三首¶
<pb:KR4h0144_WYG_073-27a>¶
擲網牽罾太俗生烟波名利不多爭緑蓑衣底𤣥真子¶
可是詩翁畫不成¶
擊甕喧天網截河得魚何啻一薈多漁郎不作明年計¶
奈此纖鱗細甲何¶
正始風流一百年竹谿衣鉢有真傳玉堂人物今安在¶
紙尾題詩一慨然¶
　　東平李漢卿草蟲卷二首¶
蟻穴蜂衙筆有靈就中秋蝶最闗情知君夢到南華境¶
<pb:KR4h0144_WYG_073-27b>¶
紅穗碧花風露清¶
過眼千金一唾輕畫家元有老書生草蟲莫道空形似¶
正欲爾曹鳴不平(李資髙亢視錢幣如糞土貴人/求畫或大罵而去故不與世合)¶
　　郭熙溪山秋晚二首¶
烟中草木水中山筆到天機意態閒九十仙翁自游戲¶
不應辛苦作荆闗¶
雲樹微茫石崦開呉兒洲渚不塵埃憑君記取題詩處¶
杖履適從谼谷來¶
<pb:KR4h0144_WYG_073-28a>¶
　　七賢寒林圖¶
萬古騷人有賞音畫家滿意與幽尋題詩記取崧前事¶
絶似馮雷入少林¶
　　右丞文獻公著色鹿圗¶
野鹿標枝氣象閒老皇頻嵗赦秋山不妨右相丹青筆¶
時到霜林紫翠間¶
　　李仲華湍流髙樹圖二首¶
細宻功夫足自神經營慘澹欲誰親却應林影湍聲外¶
<pb:KR4h0144_WYG_073-28b>¶
猶欠呉山小筆春¶
小景風流恰入時留題紙尾竟何辭不因脱兔投林了¶
何處而今更有詩(癸巳正月之壑逆黨中有欲謀害已/者賴仲華力為營䕶得釋故篇末有)¶
(及/)¶
　　益都宣撫田侯器之燕子圖詩傳本已亥秋七月¶
　　予得於馮翊宋文通家會侯之子仲新自燕中來¶
　　隨以歸之仲新謂予言兵間故物一失無所復望¶
　　乃今從吾子得之煥若神明頓還舊觀似非偶然¶
<pb:KR4h0144_WYG_073-29a>¶
　　者方謁時賢以嗣前作幸吾子發其端因賦三詩¶
紅綫還驚掌上看十年音信海漫漫渠家王謝堂前慣¶
暗認曹劉可是難¶
古錦詩囊半陸沉呉楓句好入江深世間妾婦爭相妬¶
禽鳥區區却賞音(首句謂怨家投/李長吉詩厠中)¶
才氣田侯絶世竒山丘零落更堪悲休驚燕子詩留在¶
化鶴歸來未可知¶
　　前髙山雜詩六首¶
<pb:KR4h0144_WYG_073-29b>¶
夢寐烟霞卜四隣眼明今日出紅塵山中景趣君休問¶
谷口泉聲已可人¶
山經地志總難憑鄉社留傳太俗生前後兩髙從我改¶
合敎松海作新名¶
蚊聚蛙喧杳不聞已甘麋鹿與同羣胸中所得知多少¶
半是青松半白雲¶
世上初無物外縁人間却有洞中天如何常伴王居士¶
買盡青山不用錢¶
<pb:KR4h0144_WYG_073-30a>¶
白驢前日鳳山廻為愛朝元復此來却憶廣陵劉老子¶
醉吟應在釣魚臺¶
白首同歸未省曾青山獨往竟誰能莫嫌麋鹿無情識¶
比似人間少愛憎¶
　　題石裕卿郎中所居四詠¶
　　寓樂堂¶
此心安處是真歸念念今知故習非一首新詩一杯酒¶
五陵裘馬自輕肥¶
<pb:KR4h0144_WYG_073-30b>¶
　　德恒齋¶
養心如虎亦良勤血戰紛華老策勲百草千花過春雨¶
白衣蒼狗看浮雲¶
　　雪巖¶
貞松勁柏四時春霽月光風一色新置屋懸崖儘堪老¶
層氷千里只愁人¶
　　聱齋¶
弓刀陌上未知還心寄漁郎笭箵間名作聲齋疑未盡¶
<pb:KR4h0144_WYG_073-31a>¶
峿山衣鉢在遺山¶
　　贈李子範家兒子¶
神理乗除不偶然只疑陽報向君偏試評掌上明珠價¶
幾倍諸家覓藥錢¶
　　䟦文獻公張果老圖¶
耆舊能談相國賢功名欲占冷巖前清風萬古猶應在¶
未用仙公甲子年¶
　　三鄉雜詩一首¶
<pb:KR4h0144_WYG_073-31b>¶
溪南老子坐詩窮窮到簞瓢更屢空五鳳樓頭無手段¶
碧雞坊外有家風¶
　　鈞州道中¶
野隂莽蒼日將夕嵗律崢嶸風有聲從昔南山歌短褐¶
何時北闕請長纓¶
　　十月二十日雪¶
和氣休論嵗欲豐且看蕪穢一時空臨髙賞雪人何限¶
誰在瓊瑶世界中¶
<pb:KR4h0144_WYG_073-32a>¶
　　哭曹徵君子玉¶
去嵗流言到處疑聞君哭我不勝悲今年我在君先没¶
淚盡荒城君得知¶
　　又¶
遶墳三匝去無因千里氷霜半病身斗酒隻雞孤舊約¶
素車白馬屬何人¶
　　二十六日早發安生道中雨木氷¶
玉樹瓊林世界寛木氷真作雨花㸔青青也被糊塗盡¶
<pb:KR4h0144_WYG_073-32b>¶
松栢何曾保嵗寒¶
　　書貽第三女珍¶
珠圍翠繞三花樹李白桃紅一捻春看取元家第三女¶
他年真作衛夫人¶
　　隠秀君山水為范庭玉賦¶
萬壑風烟入座寒六銖仙帔想驂鸞多少金閨畫睂手¶
吳山纔得鏡中看¶
　　送子微二首¶
<pb:KR4h0144_WYG_073-33a>¶
老年鞍馬不勝勞更問狐裘與緼袍到了龍門有何好¶
伊川清淺石樓髙¶
古來何物是經綸一片青山了此身亂後洛陽花木盡¶
不妨閒作水南人¶
　　雪行圗¶
太乙仙舟雲錦重新郎走馬杏園紅騎驢虧殺吟詩客¶
到處相逢是雪中¶
　　寄杜莘老三首¶
<pb:KR4h0144_WYG_073-33b>¶
夢裏雲山一臥屛先生畫筆果通靈不妨行藥長安市¶
纔是前生許道寧¶
一片青山共白雲春林烟景入晴曛祝君老眼明於鏡¶
毫末清姸子細分¶
盃酒殷勤興不孤更教懷袖得新圗緑囊自是君家物¶
醫得烟霞痼疾無¶
　　己酉四月十七日度嶺¶
四海虛名值幾錢世間何限好林泉無情石嶺闗頭路¶
<pb:KR4h0144_WYG_073-34a>¶
行去行來又十年¶
　　劉君用可庵二首¶
末節繁文費討論經生規矩是專門惡惡不可惡惡可¶
笑殺田家老瓦盆¶
着脚繩橋已足憂邯鄲匍匐更堪羞惡惡不可惡惡可¶
大歩寛行老死休(惡音/鳥)¶
　　耀卿西山歸隱三首(馬卿為耀卿張君寫/真未幾被召北上)¶
靜裏簞瓢不厭空北窓元自有清風傅巖只道無人識¶
<pb:KR4h0144_WYG_073-34b>¶
已落君王物色中¶
馬卿似與物為春難狀靈臺下筆親預拂青山一片石¶
異時真是卷中人¶
冠劍靈臺大縣侯當春漁釣一羊裘山林鐘鼎無心了¶
誰是人間第一流¶
　　東丹騎射¶
意氣曾看小字詩畫圗今又識雄姿血毛不見南山虎¶
想得弦聲裂石時¶
<pb:KR4h0144_WYG_073-35a>¶
　　虛名¶
虛名不值一錢輕喚得呶呶百謗生可惜客兒頭上髮¶
也隨春草鬭輸贏¶
　　投書圗二首¶
一束空書不療饑浮沉隨水恰相宜醬蒙藥楮輕抛却¶
却是洪喬見事遲¶
屈作書郵未肻心百函隨水聽浮沉虛名底用寒溫問¶
却是洪喬最賞音¶
<pb:KR4h0144_WYG_073-35b>¶
　　題劉威卿小字難素冊後二首¶
伎道精微得處難書林頭白一儒冠隂功厚薄君休問¶
只就蠅頭細字看¶
齒牙餘論足輝光東國人倫趙與楊曾是兩公門下客¶
殘年袖手亦無妨¶
　　龎都運山水¶
門闌喜色到崔盧文賦聲名逼兩都重為溪山感疇昔¶
風流還有此翁無¶
<pb:KR4h0144_WYG_073-36a>¶
　　歸義僧山水巻¶
崧少經行二十春野麋山鹿盡情親而今身落京塵底¶
畫出林泉亦可人¶
　　武善夫桃溪圗二章¶
物外烟霞卜四隣武陵不是避秦人軟紅香土君休羡¶
千樹桃花滿意春¶
金罽𣯶𣯶六月寒桃花春夢隔征鞍青山歸計何時辦¶
畫卷空留馬上看¶
<pb:KR4h0144_WYG_073-36b>¶
　　巢雲曙雪圖武元直筆明昌名士題詠¶
風流人物見承平半向巢雲有姓名畫手休輕武元直¶
胸中誰比玉崢嶸¶
　　書扇贈李湛然¶
江楓揺落海門秋江水無風月半樓未要呉儂誇勝槩¶
已從詩境得天游¶
　　普照范鍊師寫真三首¶
嚮日神仙看地行只今烟駕想雲程石梁畫出西流寺¶
<pb:KR4h0144_WYG_073-37a>¶
無復鏗然曵杖聲¶
傾葢論交了嵗寒眼中人物似君難流波意在誰真識¶
未絕朱絃已廢彈¶
鶴骨松姿又一竒化身千憶更無疑人間只説乘風了¶
覿面相呈却是誰¶
　　祖唐臣所藏樗軒畫册二首¶
緑盡紅稀夢己空草黄沙白思無窮波間野鴨渾無賴¶
長著詩人慘淡中(敗荷/野鴨)¶
<pb:KR4h0144_WYG_073-37b>¶
牧笛無聲畫意工水村烟景緑楊風題詩憶得樗軒老¶
更覺升平是夢中(風栁/牧牛)¶
　　和威卿鎬厲王故居¶
天道循環只眼前果誰烈焰與寒烟種𤓰四摘渾閒事¶
抱蔓無人更可憐¶
　　走筆題十老㑹請疏¶
痛飲形骸百不成天教鄉社送餘生病夫近日添新喜¶
十老圖中有姓名¶
<pb:KR4h0144_WYG_073-38a>¶
　　七夕¶
天街奕奕素光移雲錦機閒漏箭遲誰與乗槎問銀漢¶
可無風浪借佳期¶
　　馬雲卿畫紙衣道者像¶
太古清風匝地來紙衣長往亦悠哉鐵牛力負黄河岸¶
生被曹山挽鼻廻¶
　　歸義僧侍者溪山蕭寺横軸¶
石磴雲松百八盤東峯日上海波寒老來丘壑風流減¶
<pb:KR4h0144_WYG_073-38b>¶
却就禪房覔畫看(雲漢此畫甚有泰山典刑因/記東峯看日出時故有上句)¶
　　胡夀之待月軒三首¶
一幅清風竹寫生月華霜白紙如冰天公老筆無今古¶
枉却坡詩説右丞¶
愛竹髯參發巧新能教一影具形神千門萬户清光裏¶
袖手東窓有幾人¶
形似何曾有定名每從游戲得天成墨君解語應須道¶
猶欠風琴一再行¶
<pb:KR4h0144_WYG_073-39a>¶
　¶
　¶
　¶
　¶
　¶
　¶
　¶
　¶
<pb:KR4h0144_WYG_073-39b>¶
　¶
　¶
　¶
　¶
　¶
　¶
　¶
御訂全金詩增補中州集巻七十一¶
